# Concetti base di programmazione

Quando vogliamo imparare a programmare, in qualsiasi linguaggio, ci troviamo di fronte ad una pagina vuota.

Cosa dobbiamo fare? Cosa dobbiamo scrivere in questa pagina che ci si presenta davanti?

Quello che stiamo per imparare in questo corso è qualcosa di fortemente creativo: non andremo solo a scrivere del codice che esegue istruzioni, ma andremo a creare un mondo nuovo, in cui ci potremo muovere ed agire con i concetti e le relazioni che avremo definito noi stessi.

Scrivere codice è come scrivere un romanzo o dipingere su una tela. Le nostre penne e pennelli sono tastiera e mouse, e la tela è lo schermo. Ma quello che andremo a realizzare sarà qualcosa che non solo _rappresenta_ la realtà, ma andrà ad _interagire_ con essa, e in un medio periodo può anche modificarla ed esserne modificato. In altre parole il codice è una cosa viva, in continua _evoluzione_, la cui capacità di replicazione e mutazione (soprattutto per il codice open-source) lo rende molto vicino ad un essere vivente, con cui condivide molte caratteristiche.

## Riferimenti culturali
In questo manuale faccio riferimento ad alcuni autori non prettamente del mondo informatico ma che hanno guidato dal punto di vista concettuale questo corso.

- René Thom: grande matematico e semiologo del '900, nei suoi saggi ha descritto il processo con cui il mondo che ci circonda acquisisce un _senso_ per noi che lo percepiamo.
- Jean Petitot: matematico e filosofo francese, definisce con chiarezza il significato di razionalismo trascendentale, scuola di pensiero a cui mi sento di appartenere. In italiano è stato pubblicato "Per un nuovo illuminismo" (Bompiani, 2013).

## Intelligenza artificiale
L'approccio usato in questo manuale ritengo sia anche propedeutico per affrontare lo studio dell'intelligenza artificiale, in cui i concetti esposti acquistano una rilevanza molto maggiore. La morfologia del mondo che noi andiamo a costruire passo passo nella nostra applicazione con la programmazione tradizionale, viene infatti creata in modo automatico, velocissimo e a volte imprevedibile attraverso gli algoritmi di Machine Learning.
